ছাত্রদলের কেন্দ্রীয় নেতাকে (পরে বহিষ্কৃত) ছিনিয়ে নিতে পুলিশের ওপর হামলার ঘটনায় জড়িত ছাত্রদল-যুবদলের ছয় নেতা–কর্মীকে শনাক্ত করেছে আইনশৃঙ্খলা রক্ষাকারী বাহিনী। তাঁদের মধ্যে দুজন শুক্রবার ভোরে রাজধানীর নিউমার্কেট থানার সামনে পুলিশের ওপর হামলায় নেতৃত্ব দিয়েছিলেন। 

তদন্তসংশ্লিষ্ট সূত্রগুলো জানিয়েছে, শনাক্ত হওয়া ছয় নেতা হলেন কলাবাগান থানা ছাত্রদলের প্রতিষ্ঠাতা সহসাধারণ সম্পাদক মেহেদী হাসান (বেলাল), কলাবাগান থানা ছাত্রদলের সদস্য আল ওয়াসি (এরিক), ধানমন্ডির যুবদল কর্মী মো. শরিফুল ইসলাম দুর্জয়, ধানমন্ডি থানা যুবদলের সাবেক সহসভাপতি আশরাফুল আলম পারভেজ (বর্তমানে যুবদল করেন) ও ধানমন্ডি থানা ছাত্রদলের নেতা চঞ্চল ও কর্মী সালমান। সেদিন থানার সামনে যে ৪০–৫০ জন ব্যক্তি জড়ো হন তাঁদের নেতৃত্বে থাকা ব্যক্তিদের মধ্যে অন্যতম ছিলেন শরিফুল ইসলাম ও মেহেদী হাসান।
